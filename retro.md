### Retrospektiivitekniikat

Retrospektiivi on kokous, jossa tiimi pyrkii parantamaan toimintatapojaan tarkastelemalla, mitkä asiat edellisen sprintin aikana sujuivat hyvin ja mitkä eivät.

Start, Stop, Continue, More of, Less of Wheel -retrospektiivitekniikassa käytetään ympyrää, joka on jaettu viiteen osioon: "aloita", "lopeta", "jatka", "enemmän" ja "vähemmän". Retron vetäjä johtaa keskustelua kysymällä tiimiläisiltä kysymyksiä, kuten "Minkä tekeminen meidän pitäisi lopettaa?" tai "Mitä meidän tulisi tehdä enemmän?", ja täyttämällä osiot vastausten perusteella. Tiimi keskustelee esiinnostetuista aiheista ja päättää, mitä muutoksia toimintatapoihin tehdään seuraavassa sprintissä.

Glad, Sad, Mad -retrospektiivitekniikassa sen sijaan käytetään kolmea kategoriaa: "iloinen", "surullinen" ja "vihainen". Tiimin jäsenet kirjaavat lapuille huomioita kuluneesta sprintistä. Laput esitellään muille ja asetetaan taululle sopivan kategorian kohdalle. Aiheet laitetaan äänestyksen perusteella tärkeysjärjestykseen, jossa niistä keskustellaan retron vetäjän johdolla. Kuten edellisessä tekniikassa, keskustelun tarkoituksena on päättää, mitä toimenpiteitä seuraavassa sprintissä tehdään tiimin toiminnan parantamiseksi.  
